## Mijn keuze waarom 

Een aantal bureaus heb ik benaderd voor een stage, Studio Moross, Vormplatform, From Form, Grafische werkplaats, Mesh Printclub, Hey Hey de Haas, Snijlab, Sigrid Calon, Ruben Doornweerd, Giselle Segura Gelink, Micha de Bie, Remco van Dun, Since Today, George & Harrison, Bier en Brood. Ik kreeg positieve reacties op mijn werk. Sommige konden me niet aannemen omdat ze geen ervaring met stagiaires hadden (vooral de eenmans studios) of omdat ze al voorzien waren van een stagiaire. Bij een aantal ben ik langs geweest op gesprek en ze waren zonder uitzondering positief maar hadden soms ook meerdere kandidaten.  

Tess, een klasgenoot, was bij Lefhebbers langsgeweest en had toch voor de andere stageplek gekozen. Toen heeft ze mij voorgedragen en mocht ik langskomen op gesprek. 

Lefhebbers belde me niet terug op de afgesproken datum, dus belde ik zelf: „ Ja sorry helemaal vergeten, maar we zijn toch voor de ander kandidaat gegaan, je bent te autonoom en hebt niet genoeg ervaring met Illustrator." 

Waar ik me vooral over verbaasde tijdens het zoeken naar een stageplaats was de manier waarop je afgewezen wordt. „Je bent niet autonoom genoeg”, „Je bent te autonoom”, „De hoeveelheid werk is te weinig”, waren een aantal opmerkelijke afwijzingen die mijns inziens irrelevant waren op basis van een gesprek van ongeveer 30 minuten. Dit was erg frustrerend.

Ik was ten einde raad. Er bleef niets meer over. 

Het wilde niet erg lukken met het vinden van een stageplek die me ook echt leuk leek. Er bleef uiteindelijk maar weinig over. Ik plaatste op Facebook een bericht dat ik op zoek was naar een stage en of iemand me als stagiaire wilde. Ik kreeg verschillende reacties. Iemand had dit gezien en mijn werk bekeken en besprak dit met zijn vriendin (Barbara Lateur, mede eigenaar van Medamo). Nog geen uur later nadat ik het bericht had geplaatst belde Barbara me of ik misschien langs wilde komen om te kijken wat ze voor me konden doen. De volgende dag ben ik langs geweest op gesprek. De sfeer was goed, het waren aardige dames en ik had er wel een goed gevoel bij.  
De volgende ochtend werd ik gebeld en ik kon s’middags meteen langs komen om proef te draaien. 



